"τοῖιν δ' ἔγνω πρόσθεν Ὀϊλῆος ταχὺς Αἴας, αἶψα δ' ἄρ' Αἴαντα προσέφη Τελαμώνιον υἱόν: Αἶαν ἐπεί τις νῶϊ θεῶν οἳ Ὄλυμπον ἔχουσι μάντεϊ εἰδόμενος κέλεται παρὰ νηυσὶ μάχεσθαι, οὐδ' ὅ γε Κάλχας ἐστὶ θεοπρόπος οἰωνιστής:  ἴχνια γὰρ μετόπισθε ποδῶν ἠδὲ κνημάων ῥεῖ' ἔγνων ἀπιόντος: ἀρίγνωτοι δὲ θεοί περ: καὶ δ' ἐμοὶ αὐτῷ θυμὸς ἐνὶ στήθεσσι φίλοισι μᾶλλον ἐφορμᾶται πολεμίζειν ἠδὲ μάχεσθαι, μαιμώωσι δ' ἔνερθε πόδες καὶ χεῖρες ὕπερθε"
