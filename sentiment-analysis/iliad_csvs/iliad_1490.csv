"ὡς δ' ὁπότε πλήθων ποταμὸς πεδίον δὲ κάτεισι χειμάρρους κατ' ὄρεσφιν ὀπαζόμενος Διὸς ὄμβρῳ, πολλὰς δὲ δρῦς ἀζαλέας, πολλὰς δέ τε πεύκας ἐσφέρεται, πολλὸν δέ τ' ἀφυσγετὸν εἰς ἅλα βάλλει,  ὣς ἔφεπε κλονέων πεδίον τότε φαίδιμος Αἴας, δαί̈ζων ἵππους τε καὶ ἀνέρας: οὐδέ πω Ἕκτωρ πεύθετ', ἐπεί ῥα μάχης ἐπ' ἀριστερὰ μάρνατο πάσης ὄχθας πὰρ ποταμοῖο Σκαμάνδρου, τῇ ῥα μάλιστα ἀνδρῶν πῖπτε κάρηνα, βοὴ δ' ἄσβεστος ὀρώρει  Νέστορά τ' ἀμφὶ μέγαν καὶ ἀρήϊον Ἰδομενῆα"
