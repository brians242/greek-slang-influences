"αἶψα δ' ἔπειθ' ἵκοντο θεῶν ἕδος αἰπὺν Ὄλυμπον: ἔνθ' ἵππους ἔστησε ποδήνεμος ὠκέα Ἶρις λύσασ' ἐξ ὀχέων, παρὰ δ' ἀμβρόσιον βάλεν εἶδαρ: ἣ δ' ἐν γούνασι πῖπτε Διώνης δῖ' Ἀφροδίτη  μητρὸς ἑῆς: ἣ δ' ἀγκὰς ἐλάζετο θυγατέρα ἥν, χειρί τέ μιν κατέρεξεν ἔπος τ' ἔφατ' ἐκ τ' ὀνόμαζε: τίς νύ σε τοιάδ' ἔρεξε φίλον τέκος Οὐρανιώνων μαψιδίως, ὡς εἴ τι κακὸν ῥέζουσαν ἐνωπῇ;  τὴν δ' ἠμείβετ' ἔπειτα φιλομμειδὴς Ἀφροδίτη:  οὖτά με Τυδέος υἱὸς ὑπέρθυμος Διομήδης, οὕνεκ' ἐγὼ φίλον υἱὸν ὑπεξέφερον πολέμοιο Αἰνείαν, ὃς ἐμοὶ πάντων πολὺ φίλτατός ἐστιν"
