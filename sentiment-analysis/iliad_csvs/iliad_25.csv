"ἧος ὃ ταῦθ' ὥρμαινε κατὰ φρένα καὶ κατὰ θυμόν, ἕλκετο δ' ἐκ κολεοῖο μέγα ξίφος, ἦλθε δ' Ἀθήνη οὐρανόθεν: πρὸ γὰρ ἧκε θεὰ λευκώλενος Ἥρη  ἄμφω ὁμῶς θυμῷ φιλέουσά τε κηδομένη τε: στῆ δ' ὄπιθεν, ξανθῆς δὲ κόμης ἕλε Πηλεί̈ωνα οἴῳ φαινομένη: τῶν δ' ἄλλων οὔ τις ὁρᾶτο: θάμβησεν δ' Ἀχιλεύς, μετὰ δ' ἐτράπετ', αὐτίκα δ' ἔγνω Παλλάδ' Ἀθηναίην: δεινὼ δέ οἱ ὄσσε φάανθεν:  καί μιν φωνήσας ἔπεα πτερόεντα προσηύδα: τίπτ' αὖτ' αἰγιόχοιο Διὸς τέκος εἰλήλουθας; ἦ ἵνα ὕβριν ἴδῃ Ἀγαμέμνονος Ἀτρεί̈δαο; ἀλλ' ἔκ τοι ἐρέω, τὸ δὲ καὶ τελέεσθαι ὀί̈ω: ᾗς ὑπεροπλίῃσι τάχ' ἄν ποτε θυμὸν ὀλέσσῃ"
