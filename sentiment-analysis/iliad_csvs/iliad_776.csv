"ἀλλ' οὔ μοι Τρώων τόσσον μέλει ἄλγος ὀπίσσω,  οὔτ' αὐτῆς Ἑκάβης οὔτε Πριάμοιο ἄνακτος οὔτε κασιγνήτων, οἵ κεν πολέες τε καὶ ἐσθλοὶ ἐν κονίῃσι πέσοιεν ὑπ' ἀνδράσι δυσμενέεσσιν, ὅσσον σεῦ, ὅτε κέν τις Ἀχαιῶν χαλκοχιτώνων δακρυόεσσαν ἄγηται ἐλεύθερον ἦμαρ ἀπούρας:  καί κεν ἐν Ἄργει ἐοῦσα πρὸς ἄλλης ἱστὸν ὑφαίνοις, καί κεν ὕδωρ φορέοις Μεσσηί̈δος ἢ Ὑπερείης πόλλ' ἀεκαζομένη, κρατερὴ δ' ἐπικείσετ' ἀνάγκη: καί ποτέ τις εἴπῃσιν ἰδὼν κατὰ δάκρυ χέουσαν: Ἕκτορος ἥδε γυνὴ ὃς ἀριστεύεσκε μάχεσθαι  Τρώων ἱπποδάμων ὅτε Ἴλιον ἀμφεμάχοντο"
