"῞Οταν ἤτονε σπίτι, ἔπεφτε σὰν κουρασμένος καὶ σκοτισμένος στὴν καρέκλα κοντὰ στὸ κρεββάτι τῆς Βεργινίας, μὲ τὸ πρόσωπο μὲς τὄνα χέρι, ὦρες ὁλόκληρες — λὲς καὶ περίμενε κάτι ποὺ ἀργοῦσε νἄρθῃ —μὰ μέσ᾽ ἀπ ' τὰ δάχτυλά του κύτταζε τὴ Λιόλια ποὺ καθότανε σὲ μιὰν ἄκρη κι ὅλο κάτι ἔρραβε , σκυφτὴ κι ἀμίλητη , μὲ βαρειὰ καρδιά : τὴν κύτταζε ἀλλοιώτικα τώρα ὁ Νῖκος, ἐπίμονα, καυτερὰ τόσο ποὺ τοῦ στέγνωναν τὰ μάτια, σὰ νἀντλοῦσε ἀπ᾿ τὰ βάθη τοῦ κορμιοῦ του ὅλη τὴ λαύρα τῆς νεότητός του καὶ νὰ τῆς τὴν ἔχυνε μὲ τὶς ματιές του ἀπάνω της νὰ τὴν κάψῃ "
